<html>

<head>
<title>Turer 96-97</title>
<meta name="GENERATOR" content="Microsoft FrontPage 3.0">


<meta name="Microsoft Theme" content="none, default"><meta name="Microsoft Border" content="none"></head>

<body bgcolor="#000000" text="#C0C0C0" link="#000000" vlink="#C0C0C0" alink="#C0C0C0">

<p align="center"><font face="Century Gothic"><big><big><u><strong>Skånes Isseglarklubb,
Turer säsongen 96/97</strong></u></big></big></font></p>

<p><font face="Century Gothic">Förra årets säsong blev den längsta hittills i klubbens
historia, men den har i år överträffats när det gäller antalet genomförda turer och
mängden fina isar, som vi haft tillgång till i vårt åkområde. Under de 25 år
undertecknad bott i Skåne har det aldrig funnits så mycket fina isar som under januari
och och första hälften av februari i år.</font></p>

<p><font face="Century Gothic">Hela november och december fram till mitten av månaden var
milda men omkring den 18 kom kylan mycket plötsligt och våra sjöar frös till och blev
bäriga på bara tre dagar. Kring nyår kom det litet snö som försämrade insjöisarna,
men istället frös en del åar och Öresundskusten till och vi fick nya fina isar.
Omkring mitten av januari hade snön på insjöarna stöpt ner och blev åkbara igen fram
till mitten av februari då mildvädret slog till och ganska snabbt förvandlade de hårda
och släta kärnisarna till skrovliga och förrädiska vårisar.Vid månadsskiftet
februari/mars var alla isar i vårt normala åkområde borta, men ett par turer kunde
göras på sjöar i Småland.</font></p>

<p><font face="Century Gothic"><strong>Lördagen den 21 december</strong>. Isspaningstur
utlyst som lockade sex åkare, som på Krankesjön hittade 6-8 cm svart blank kärnis.
Efter en premiärrunda på denna kalasis lockade nya sjöar och Häckebergasjön,
Fjällfotasjön och Yddingen befors innan dagen var slut. De två sistnämnda sjöarna
hade fortfarande en del svaga partier.</font></p>

<p><font face="Century Gothic"><strong>Söndagen den 22 december.</strong> Premiärtur på
Krankesjön utlyst och i strålande sol och vindstilla ställde 17 åkare upp som fick
njuta av den spegelblanka isen. Tio åkare fortsatte till V. Ringsjön, som hade lika fin
is. Samma dag åkte tre medlemmar med KRIS på Immelns blanka men inte överallt bäriga
is.</font></p>

<p><font face="Century Gothic"><strong>Torsdagen den 26 december-Annandag jul.</strong> En
grupp om fyra åkare körde Ringsjöarna runt och en annan grupp på 12 åkare befor
Vombsjön, Sövdesjön och Snogeholmssjön på blanka, hårda kärnisar och i strålande
väder. Tre entusiaster avslutade på Ellestadssjön.</font></p>

<p><font face="Century Gothic"><strong>Lördagen den 28 december.</strong> Tolv medlemmar
befor denna dag Perstorps dammar, där man på de snöfria isarna kunde åka i alla vikar
och smala passager mellan flytöar och land, ibland med en del klivande över nerfallna
trädstammar eller andra hinder för att komma vidare. Fem sjöar hanns med: Store damm,
Fåglasjön, Svenstorpssjön, Håkantorps Mölledamm och Store sjö.</font></p>

<p><font face="Century Gothic"><strong>Söndagen den 29 december.</strong> Mulet och
något snö i luften och utlyst tur för mindre vana åkare lockade bara två vana åkare,
som fick en fin tur på Sövdesjön, Snogeholmssjön och en del av Vombsjön. En annan
grupp om nio medlemmar åkte Oppmannasjön, Raslången och Halen. Ett försök på
Ivösjön fick avbrytas på grund av för tunn is.</font></p>

<p><font face="Century Gothic"><strong>Måndagen den 30 december.</strong> Fyra åkare på
Vombsjön fick efter en kortare runda ge upp i tilltagande snöfall och hård vind.</font></p>

<p><font face="Century Gothic"><strong>Tisdagen den 31 december-Nyårsafton.</strong>
Endast två åkare ställde upp på utlyst tur till Västersjön och Rössjön, som visade
sig ha i stort sett blank snöfri is. Man åkte även på Vegeån från Skälderviken,
förbi Vegeholms slott, över slottsdammarna och fram till bron över väg 112.</font></p>

<p><font face="Century Gothic"><strong>Onsdagen den 1 januari-Nyårsdagen.</strong> I
soligt men kallt väder samlades 18 åkare vid Lödde kanotklubb för färd på Lödde å.
Man åkte först upp mot Högs kyrka på ganska bra is men med många strömmande, öppna
partier som kunde passeras längs kanten på ån. Isen blev sedan dålig, varför man
återvände till Lödde och fortsatte på svart fin kärnis ut till mynningen vid
Bjärred, där isen tog slut. Åter till Lödde, varifrån halva gruppen fortsatte till
Häljarp och åkte på Saxån ut på Lundåkrabukten och till Gipsön utanför Landskrona
och åter till Häljarp.</font></p>

<p><font face="Century Gothic"><strong>Torsdagen den 2 januari.</strong> Ännu en tur
från Häljarp med 10 åkare ut till Gipsön med sina 11 vindkraftverk, in i
hamnbassängen i Landskrona och sedan rakt över Lundåkrabukten till i höjd med
Barsebäcks golfbana och åter till Häljarp. Som avslutning en runda på vallgravarna vid
Citadellet i Landskrona.</font></p>

<p><font face="Century Gothic"><strong>Fredagen den 3 januari.</strong> Gårdagens tur på
Lundåkrabukten upprepades med sju åkare i soligt väder.</font></p>

<p><font face="Century Gothic"><strong>Lördagen den 4 januari.</strong> Ännu en solig
men kall dag lockade många åkare. En grupp på 13 medlemmar åkte till Danmark och befor
Esrum Sö och Arressö på blanka, hårda men inte överallt bäriga isar. En annan grupp
om 9 deltagare åkte på Saxån, Braån, Lundåkrabukten och som avslutning Lödde å ut
till mynningen och tillbaka till Lödde.</font></p>

<p><font face="Century Gothic"><strong>Söndagen den 5 januari.</strong> Denna dag gick
turerna på Höllvikens fina isar. En grupp om 7 åkare startade vid Klagshamn och åkte
söderut till Höllviken, gick över bron vid Falsterbokanalen och fortsatte ut till
Skanör, vidare på dammarna innanför strandkanten mot Falsterbo udde och sedan ut till
yttre änden på Måkläppen. En andra grupp om 13 åkare startade vid Hammars udde, åkte
en stor runda på Höllviken och tog sedan bilarna till Falsterbo och skrinnade ut till
Måkläppen.</font></p>

<p><font face="Century Gothic"><strong>Måndagen den 6 januari-Trettondagen.</strong> Tre
olika grupper åkte denna dag. En grupp om fyra deltagare åkte till Blekinge och åkte
tillsammans med KRIS från Kristianstad på Kuggebodefjärden på fina skärgårdsisar.
Man såg flera örnar. En grupp om 10 åkare befor återigen Saxån och Lundåkrabukten.
En tredje grupp om 7 åkare startade vid Klagshamn och åkte först upp mot Lernacken,
åter till Klagshamn och sedan längs iskanten söderut på Höllviken, till
Falsterbokanalen och tillbaka. Sydsvenskan gjorde ett reportage under turen.</font></p>

<p><font face="Century Gothic"><strong>Tisdagen den 7 januari.</strong> Nu ville Syd-Nytt
även göra ett reportage och fyra åkare gjorde några rundor utanför Bjärred inför
deras med &quot;tjänstespark&quot; utrustade fotograf.</font></p>

<p><font face="Century Gothic"><strong>Lördagen den 11 januari.</strong> En grupp om 16
åkare prövade den för oss helt nya Storesjö vid Laholm. Tyvärr var isen snötäckt
och tungåkt, varför man åkte ned till kusten och prövade Laholmsbuktens fina is.
Gruppen blev även intervjuad av Laholmstidningen, som hade ett stort reportage nästa dag
med fina skridskobilder. Tre medlemmar åkte också denna dag med KRIS på Pukaviksbukten
på is av växlande kvalitet. </font></p>

<p><font face="Century Gothic">Inför denna helg hade det bildats mycket nyis på bl.a.
Lommabukten och Höllviken, och massor av skridskoåkare gav sig ut utan vare sig
säkerhetsutrustning eller isvana och åkte överallt utan tanke på om isen bar eller
inte. Vi fick in flera rapporter om åkare som gått igenom isen, varför vi kontaktade
Sydsvenskan, som på måndagen gick ut med en varning .</font></p>

<p><font face="Century Gothic"><strong>Söndagen den 12 januari.</strong> I blåsigt
väder med inslag av underkylt regn gjorde sex medlemmar en kortare tur på Saxån och
Lundåkrabukten.</font></p>

<p><font face="Century Gothic"><strong>Lördagen den 18 januari.</strong> En grupp på
fyra medlemmar åkte Sövdesjön, Snogeholmssjön, Ellestadssjön och Krageholmssjön på
övervägande fin is. Tjugo medlemmar i två grupper åkte Yddingen, Fjällfotasjön och
Börringesjön på i början något sträva och bitvis skrovliga men övervägande släta
isar. Större delen av grupperna avslutade dagen på den idylliska Havgårdssjöns
spegelblanka något vattentäckta is. Vädret var dimmigt och på Fjällfotasjön
träffade vi på en privat åkare, som inte hittade tilbaka till bilen, eftersom han åkte
runt en ö istället för som han trodde - längs sjöstranden.</font></p>

<p><font face="Century Gothic">Söndagen den 19 januari. I dimmigt väder gjorde två
grupper med 15 deltagare en medvindstur på Ringsjöarna. Man startade vid Sjöholmen på
V. Ringsjön och åkte först söderut och sedan tvärs över sjön till Lillö, söderut
igen till Gamla Bo, gick över till Ö. Ringsjön, längs södra stranden österut och
sedan norrut in i Sätoftasjön, där färden avslutades vid Jägersbo. Fin något
vattentäckt is. På Ö. Ringsjön fanns en stor icke passerbar råk, där även en
plurrning inträffade.</font></p>

<p><font face="Century Gothic"><strong>Lördagen den 25 januari.</strong> Till utlyst tur
på Immeln ställde 19 åkare upp, som i två grupper befor denna trevliga sjö. Turen
startade vid badet vid Mjöanäs och gick sedan norrut bland öar och holmar till
Brotorpet. På Skärsnäsfjorden räddades en kalv, som gått ner sig i en vak och
djurägaren hämtades för att ta hand om kalven, som var starkt nerkyld.</font></p>

<p><font face="Century Gothic">Vid Brotorpet gick vi över till Filkesjön, som åktes i
alla vikar utom den norra, som gick öppen. Åter till Immeln, upp till Nyteboda brygga,
söderut igen längs västra stranden till Breanäs och sedan över sjön till Mjöanäs
igen.En mycket fin tur på övervägande bra is och i soligt väder. Även flera privata
turer gjordes denna dag på våra hemmasjöar. </font></p>

<p><font face="Century Gothic"><strong>Söndagen den 26 januari.</strong> Ännu en solig
dag. En grupp om 9 nybörjare åkte Sövdesjön runt. En annan grupp om 11 lite mer vana
åkare började också på Sövdesjön, fortsatte på Snogeholmssjön och avslutade på
Ellestadssjön. Övervägande fina isar men lite skrovel här och var.</font></p>

<p><font face="Century Gothic"><strong>Lördagen den 1 februari.</strong>
Högtrycksvädret fortsatte och i strålande sol mötte hela 23 medlemmar, varav många
nya, upp på Vombsjöns blanka is som åktes i två , senare tre olika grupper. En
avstickare in på Björkaån gjordes, en plurrning i en annan åmynning inträffade och
grupperna njöt av långrast i solskenet. Majoriteten fortsatte på Sövdesjön och några
entusiaster hann även med Snogeholmssjön.</font></p>

<p><font face="Century Gothic"><strong>Söndagen den 2 februari.</strong> Solskenstur igen
med två grupper om sammanlagt 15 åkare på Ö. och V. Ringsjön samt Sätoftasjön. Två
medlemmar åkte också denna dag med KRIS på Åsnen.</font></p>

<p><font face="Century Gothic"><strong>Lördagen den 8 februari.</strong> I den hårda
västliga vinden ställdes dagens tur till Perstorps dammar, där 11 åkare i två grupper
åkte Fåglasjön, Store damm, Håkantorps Mölledamm och Svenstorpssjön. En mindre grupp
höll till på Fåglasjön. Dessa relativt små men mycket trevliga sjöar bjöd denna dag
på mycket omväxlande åkning: &quot;skogsåkning&quot; på smala kanaler, jobbig
konditionsfrämjande motvindsåkning och fantastiska medvindskör som upplevdes som ett i
det närmaste ljudlöst svävande över den lätt vattentäckta, spegelblanka isen.</font></p>

<p><font face="Century Gothic"><strong>Söndagen den 9 februari.</strong> Medvindstur med
10 deltagare med start i sydändan av Råbelövssjön som åktes i sin hela längd, sedan
promenad till Oppmannasjön, norrut till Arkelstorp, söderut till Bäckaskog, vidare
över till Ivösjön, längs Ivöns stränder och norrut med avslutning i Axeltorp i
sjöns nordöstra hörn. En mycket trevlig tur på fin is.</font></p>

<p><font face="Century Gothic"><strong>Söndagen den 16 februari.</strong> Den gångna
veckans mildväder började tära på isarna men isspaning på lördagen fann Vombsjön
åkbar om än något tungåkt. Då vädret dessutom skulle bli kallare utlystes därför
tur till söndagen för åkare, som ville pröva på lite tungåkt och något snötäckt
is. Hela 15 åkare ville detta och åkte i soligt och kallt väder Vombsjön och
Krankesjön, som hade en del luriga och öppna partier.</font></p>

<p><font face="Century Gothic"><strong>Lördagen den 22 februari.</strong> Mildvädret
återkom med både snöfall och regn och sjöarna började bli landlösa och isarna
skrovliga och alltmer av våriskaraktär. Sex deltagare åkte denna dag på Västersjön
och Rössjön , som hade både hård och slät is liksom mycket skrovlig och tungåkt is.</font></p>

<p><font face="Century Gothic"><strong>Söndagen den 23 februari.</strong> Utlyst tur på
spännande isar lockade tolv åkare, som började på Sövdesjön i viken nedanför
kyrkan, då det inte gick att komma ut på isen vid badet. Isen var hård på ytan men
hade så dålig bärighet att det inte gick att komma ut på den öppna delen av sjön.
Turen avbröts därför och man fortsatte på Snogeholmssjön, där man efter viss möda
lyckades ta sig ut på isen via en sjösatt pontonbrygga. Isen var här något bättre,
men det fanns svaga partier på den norra och östra sidan. Lunch fick intas på isen då
man inte kunde komma iland på något lämpligt ställe.</font></p>

<p><font face="Century Gothic"><strong>Lördagen den 1 mars</strong>. Isarna i vårt
normala åkområde var nu borta men tre medlemmar hittade åkbar is på sjön Femlingen
mellan Älmhult och Tingsryd. Man åkte även på Halen vid Olofsström på hemvägen.</font></p>

<p><font face="Century Gothic"><strong>Söndagen den 2 mars.</strong> Säsongens sista tur
gjorde tre medlemmar på Helgasjön vid Växjö. Sjön var en mycket trevlig skridskosjö,
isen delvis slät och hård, delvis mycket skrovlig och svåråkt. Många slukhål, mycken
landlöshet, hård västlig vind och regnskurar gjorde turen mycket ansträngande.</font></p>

<p><font face="Century Gothic">En för skånska förhållanden ovanligt fin
skridskosäsong var därmed slut, och totalt 48 turer på 42 sjöar och vattendrag har
genomförts. </font></p>

<p><font face="Century Gothic"><strong>Anders Westman</strong></font></p>

<p align="center"><font face="Century Gothic"><a href="TURER.HTM"><img src="images/Blupilleft23D.gif" alt="Blupilleft23D.gif (4823 bytes)" WIDTH="60" HEIGHT="40"></a></font></p>
</body>
</html>
