<html>

<head>
<title>Segling 01-02</title>
<meta name="GENERATOR" content="Microsoft FrontPage 3.0">


<meta name="Microsoft Theme" content="none, default"><meta name="Microsoft Border" content="none, default"></head>

<body bgcolor="#000000" text="#C0C0C0" link="#000000" vlink="#000000" alink="#000000">
<u><b><font FACE="NewCenturySchlbk,Century Schoolbook">

<p></font><font face="Century Gothic">SIK´s skrilleseglingslogg 2001-2002</font></b></u><i></p>

<p><font face="Century Gothic">I mitten av december etablerade sig ett mäktigt högtryck
över Skottland och avbröt därmed höstens lågtrycksparad. Nu började kalluft tränga
ner även över södra Skandinavien och i v.51 var det flera minusgrader kallt.</font></i><b></p>

<p><font face="Century Gothic">Torsdagen 20/12:</b> Kvälls-skrillerekning på Krankesjön
med Johan Nilsson och Mette. - 5º C, begynnande snöfall, pannlampor. 4-5 cm blank hård
is längst inne vid stranden som snabbt tunnade ut till 2-3 cm, åkbart bara ett kortare
stycke längs strandkanten. Johan blöt om ena foten av någon konstig anledning.</font></p>
<i>

<p><font face="Century Gothic">Någon plusgrad under Fredagen, då det också snöade
lite. Temperaturen sjönk till -15ºC under Lördagen, och medlemmar rapporterade om 3,5
cm istillväxt under natten och bättre bärighet på Krankesjön.</font></i><b></p>

<p><font face="Century Gothic">Söndagen den 23/12:</b> Ca -5ºC, SV 3-4 m/s och
uppehållsväder med höga, tunna moln över Krankesjön. 2-3 cm lättforcerad snö med
bra åkyta under. Isläggningen lite ojämn med mestadels 7-8 cm tjock is men en del
områden som lagt sig senare, fågelvakar eller vindbrunnar, där isen var mer tveksamt
bärig på 4-5 cm. Rekade åkområde och hade trevlig segling under 4 timmar i stundtals
lite klen vind. Blev ordentligt trött i rygg och ben trots allt mer frekventa pauser.
Avslutade med skrillerunda runt sjön.</font></p>
<i>

<p><font face="Century Gothic">Under natten snöade det någon decimeter och temperaturen
började stiga över noll under julaftonsdag. En front kom in med nederbörd och ökande
vindar. </font></i><b></p>

<p><font face="Century Gothic">Måndagen den 24/12:</b> Julafton på Krankesjön, någon
plusgrad. Istjockleken väsentligen oförändrad men nu låg snön decimetertjock, på
sina ställen drygt decimetern. Med seglarskrillor hade man dock inga problem med det, men
vinden var mycket byig och besvärlig. SV grundriktning och styrkan varierade från 3-4
m/s till 9-10 m/s och vindbyarna kom ganska häftigt med samtidiga vindvrid. Seglade med
måttlig kontroll under två timmar med endast en vurpa där jag förbannade min lathet
att inte sätta på armbågsskydden när nu vinden var lite trixig.</font></p>
<i>

<p><font face="Century Gothic">Senare på julaftonen kom mer snö och en ny front med
ordentlig vindökning, stigande temperaturer och rejält med regn. Själv jobbade jag
juldagen och &quot;slapp&quot; därför att utsätta mig för elementens raseri. Framåt
juldagskvällen klarnade det åter upp, vinden lade sig och temperaturerna sjönk till ett
par minusgrader.</font></i><b></p>

<p><font face="Century Gothic">Onsdagen den 26/12:</b> Sol, -1ºC och SV 1-2 m/s på
Krankesjön. Den myckna snön hade stöpt ner helt och kvar fanns en måttligt knottrig,
hård åkyta med ca 8 cm tjocklek. Åkte rekrunda först, tidigare fågelvakar/vindbrunnar
nu 6-7 cm tjocka och bäriga. Spår i den nedstöpta snön efter isjaktsegling under
juldagen &#150; danskt besök? Riggade skrilleseglet, till att börja med väl svag vind,
men så småningom ankom en blyg SV vind på 3-4 m/s som räckte till riktigt trevlig
segling under ett par timmar innan jag fick bryta av sociala skäl.</font></p>
<i>

<p><font face="Century Gothic">Torsdagen föll det lite snö och temperaturen höll sig
kring noll grader. Under Fredagen kom ett rejält snöväder in över Sydsverige med
snöfall på 2-3 decimeter. Undertecknad jobbade, men en trist rapport inkom från Claes:</font></i><b></p>

<p><font face="Century Gothic">Fredagen den 28/12: </b>Rapport från Claes Nordgren:</font></p>

<p><font face="Century Gothic">&quot;Segling på Krankesjön den 28/12.4-5 m/s vind från
NO och halvklart väder. Isen täckt av ca. 4cm snö men hård och jämn is under snön.
Förutom jag var det några skridskoåkare på sjön. Seglade i 2,5 timme i ökande vind.
Vid 14:30 tiden hade vinden ökat till ca. 8 m/s och det började snöa. I en bokstavligt
talat rykande slör på väg in, är det en ojämnhet i isen, alternativt att jag stötte
i främre riggröret i isen. Det hela slutade med en våldsam vurpa som orsakade en
handledsfraktur. Efter diverse pusslande med rigg och andra tillhörigeter tog jag mig
till Lunds Lasarett där jag blev ihop-lappad av en kollega till dig (Per-Ola Norrman).
Några spikar med tillhörande skena på utsidan blev resultatet. Tyvärr slutseglat för
en tid framöver. Det känns hårt nu när Kung Bore har förgyllt vår tillvaro med kyla
och is.&quot; </font></p>
<i>

<p><font face="Century Gothic">Förutom tidigare blåmärken är detta såvitt jag känner
till första skrilleseglarfrakturen i klubbens historia, vilket inte gör det mindre
trist. Bidragande faktor till frakturen var blöt snö på isen som hindrade den vanliga
&quot;undanglidningen&quot; som mildrar effekten av ett fall. Claes lät efteråt hälsa
att han mådde bra men retade sig över att han skulle missa god segling. Om man kan dra
någon lärdom av detta är det kanske att vara noggrann med rekning av åkområdet, inte
bara istjocklek och att vara försiktig vid snötäckt is där sprickor och hinder kan
döljas. Även undertecknad blev varse detta ett par dagar senare.</font></p>

<p><font face="Century Gothic">Under helgen sjönk temperaturerna ytterligare, ner till
-10ºC. Snöläget inbjöd mer till längdskidåkning än skridskor, vilket bland annat
undertecknad utnyttjade på Kungsmarkens golfbana Lördagen och Romeleåsens golfbana på
Söndagen. Söndag kväll kom överraskande rapporter om nedstöpt snötäcke på
Vombsjön, vilket naturligtvis fordrade en kontroll! Nattens temperaturer sjönk dessutom
ytterligare.</font></i><b></p>

<p><font face="Century Gothic">Måndag den 31/12:</b> Sol, klart, diskret Västvind på
ca. 2 m/s. Rekning av Ringsjöarna, där det var -20ºC kl. 10 på förmiddagen!! Isen på
V. Ringsjön decimetertjock med ett 2-3 dm tjockt icke faststöpt lager med löst liggande
pudersnö ovanpå. Ö. Ringsjön tunnare, 5-6 cm med stöp och överis, men bara mindre
yta kollad. Omgruppering till Vombsjön, där ett dm-tjockt snölager låg utanför
badplatsen på västra stranden, med tendens till överis och misstänkt underfrätning,
4-5 cm tjock is. Vombsjön är inte sällan ojämnt tjock ute på ytan. I Sydvästra
hörnet av sjön låg dock ett stort område med dm-tjock is med lätt skrovlig, hård
yta, där snön alltså helt stöpt ner. Rekade av en rejäl yta i sällskap med en
långfärdsskrillande medlem och riggade därefter seglet. Jämn VNV vind på lite drygt 2
m/s, men kanske beroende på kylan bra &quot;tryck&quot; i vinden (kall luft innehåller
fler molekyler än varm!) och sålunda förvånande god fart. På något ställe en
isspricka kring vilken viss överis fanns, och den sprickans utbredning hade jag inte
rekat tillräckligt noga. Med påföljd att skridskon högg fast och jag beskrev en
parabel med en allt annat än graciös landning på höger höftbenskam, som framemot
kvällen skimrade i vackert rödblåa nyanser. Lyckades också köra skridskon genom
seglet, som fick tejpas.</font></p>

<p><font face="Century Gothic">Liknande vurpa som Claes, fast med mindre påföljder kan
man säga. Jag hade ändå mycket bättre sikt och borde kunnat hålla reda på var på
den rekade ytan jag befann mig. Om man sätter en bana går det ju mycket lättare att
hålla sig orienterad, så det bör man kanske göra oftare&#133;. </font></p>
<i>

<p><font face="Century Gothic">Nyårsdagen (tisdagen) steg temperaturerna till +5-6ºC och
kulingvindar upp till stormstyrka svepte in över Skåne. 26 graders temperaturskillnad
på ett dygn! Jag var i Köpenhamn nyårsafton och kunde se havsisar kring Saltholm och i
Höllviken på tåget hem över Öresundsbron, men havsisarna bröts till stora delar upp
av stormvindar och vågor. Redan på Onsdagen trängde ett nytt högtryck in så att
temperaturen sjönk under noll igen och vinden avtog. Lyckliga skrinnare kunde konstatera
att plusgraderna gjort underverk med isarna där snön nu stöpt ned.</font></i><b></p>

<p><font face="Century Gothic">Onsdagen den 2/1:</b> Sol, klart, -8ºC och NV 2-3 m/s på
Vombsjön. Drygt decimetertjock is med en del områden med knaggel efter stöpningen.
Riggade vid 14-tiden och seglade till solnedgång vid 16-tiden. Jämn vind och trevlig
segling, segellagningen höll! Avslutade med en rekrunda på Krankesjön i skymningen på
hemvägen. Mer än dm tjock is och hård bra yta med måttligt knaggel.</font></p>
<i>

<p><font face="Century Gothic">SIK-medlemmen Joakim Lindhé jobbar på Sydnytt och undrade
om de kunde få göra ett reportage om skrillesegling, och det är ju klart att de fick!
Högtrycket låg kvar mitt över Sverige med sin kalluftmassa, men tyvärr också mycket
svaga vindar.</font></i><b></p>

<p><font face="Century Gothic">Torsdagen den 3/1:</b> Sol, klart, -8ºC och vindstilla på
Vombsjön. Ett antal klubbmedlemmar ute på tur, bl. annat Mats Johansson som hade riggen
med men avvaktade eventuell vind. Johan Nilsson och Mette tog också en tur i väntan på
eventuell vind. Leif Wessel och jag riggade seglen och pratade med Joakim som hade med sig
fotografen Mats. Tyvärr uteblev vinden helt och efter två timmar avbröt vi för att
eventuellt få riktigt rörliga bilder nästa dag. Precis när TV-killarna åkt kom Johan
och Mette tillbaka efter att ha korsat sjön. Mitt på sjön hade de hittat ett helt
utmattat rådjur som varken kom fram eller tillbaka på den hala blankisen. Den
handlingskraftige skrilleseglaren Nilsson surrade då raskt ihop klövarna på rådjuret
och åkte tillbaka till stranden med djuret på axlarna. Vi släppte rådjuret på fast
mark, där det lite lätt vingligt skuttade iväg mot närmsta skyddande dunge.</font></p>

<p><font face="Century Gothic">Riggade ner och åkte till Ringsjöarna för att reka. Mer
än decimetertjock is på Västra Ringsjön, men mycket vallar, knaggel och annat skräp
kvar efter stöpningen. Hängde med ett gäng från klubben över på Östra Ringsjön,
som även den var drygt dm-tjock men hade betydligt jämnare yta. Blev uppringd av Johan,
som nu hoppat i vårat spaningsplan SE-AWL (Piper Cub från 1944). Efter ett tag kom han i
vacker rote med Mattias Jönsson i SE-KPS cirka tio meter över isen. Johan landade på
isen utanför Bosjökloster, jag tog av skrillor och ryggsäck och tog över spakarna. Vi
gjorde ett rekognoseringsvarv över Västra Ringsjön och kunde konfirmera usel isyta,
något bättre vid kanterna, särskilt i viken vid hingststuteriet. Sätoftaviken och
Östra Ringsjön låg utsökt jämna och fina. Ny landning på isen, jag spände på
skrillorna och ryggan igen medan Johan flög till Eslöv för tankning.</font></p>

<p><font face="Century Gothic">Var på besök hos kusin Gunnar i Falsterbo på kvällen,
där vi efter kvällsvarden åkte Skanörs soptipp- Kanalhamnen t.o.r. i månskenet. En
lätt västlig vind gav lagom pulsökning vid stakningen på hemvägen, och lovade gott
inför morgondagen. Mycket stämningsfullt med ljusen från Höllviken, Malmö och
Öresundsbron i fonden.</font></p>
<i>

<p><font face="Century Gothic">Högtrycket höll envist emot men prognosen lovade lite
vind, varför Joakim och jag kom överens om att göra ett nytt filmförsök.</font></i><b></p>

<p><font face="Century Gothic">Fredagen den 4/1:</b> Sol, klart, -3ºC och Väst 3-4 m/s
på Krankesjön. Mycket folk på sjön med barn, hockeyklubbor, hundar, grillkol, matsäck
m.m., kort sagt; publik! Efter snabb riggning kunde konstateras superförhållanden!!
Hård isyta med minimal friktion och ovanligt jämn vind. Filmning i olika vinklar med
mikrofon ombord (brukar jag svära över Guano?) innan och under segling, intervjuer med
en massa pinsamma frågor som &quot;-Hur hinner man med att både segla och jobba?&quot;
osv. tills fotografen förklarade sig nöjd. Även Johan Nilsson riggade &quot;sitt&quot;
segel (kompletterat med lånesegelprylar) och inför kameran jagade vi sedan varandra
över sjön. Kusin Gunnar anslöt med sitt segel och vinden ökade till 5-6 m/s,
fortfarande härligt jämn. Efter lite trimningsbestyr hade vi lika bra fart- Brandt
seglen går mycket fort!</font></p>

<p><font face="Century Gothic">Efter 5 timmars segling var man lite trött. Mycket
förnöjsam nerriggning och bara glada, om än trötta, miner! Hans Gustavsson
rapporterade fin is och likartad vind även på Yddingen, där han seglat under
fredagseftermiddagen.</font></p>
<i>

<p><font face="Century Gothic">På fredagskvällens sydnytt sändning visades ett
excellent inslag på två och en halv minut från dagens skridskosegling. Fortsatt
högtrycksväder utlovades. Undertecknad hade förhinder (i form av heldagsrepetition med
soulbandet &quot;Lazze Lidgrenz)&quot;, men Daniel tog på sig att ordna lite &quot;Guano
Cup&quot; seglingar på Östra Ringsjön.</font></i><b></p>

<p><font face="Century Gothic">Lördagen den 5/1:</b> Sol, klart och några minusgrader
vid Östra Ringsjön. Daniel Nerhagen, brorsan Erik Nerhagen, Kusin Gunnar Åstrand, Leif
Wessel med dotter Anna och Hans Gustavsson mötte upp, liksom enligt obekräftade
uppgifter en kille från Umeå(?) med rigg, segel och allt. Tyvärr helt vindstilla och
inga seglingar kunde genomföras utan man fick hålla tillgodo med skridskoturer. En
vacker fotodokumentation av seglare + segel skickades dock till undertecknad. </font></p>

<p align="center"><img src="images/skrisegl5jan6-2.jpg" width="424" height="318" alt="skrisegl5jan6-2.jpg (137132 bytes)"></p>

<p align="center">&nbsp;</p>

<p><font face="Century Gothic">Mats Johnsson och Pontus hade lite bättre vind på
Yddingen och kunde glida fram mellan en väldig massa skridskoåkare varav många
uttryckte nyfikenhet och intresse. Vindstyrkan låg på ett par sekundmeter, kanske tur
det inte var mer eftersom det tydligen nästan var trångt på isen.</font></p>
<i>

<p><font face="Century Gothic">Men nu var en lång och härlig period med kyla till ända.
Maritim varmluft trängde in från väster vilket innebar dimmigt, fuktigt väder. Men
prognosen lovade måttlig västlig vind, så det utlystes Guano Cup- seglingar på
Vombsjön till Söndagen.</font></i><b></p>

<p><font face="Century Gothic">Söndagen den 6/1:</b> Dimmigt, fuktigt, +3ºC, VNV 3-6
m/s. Isen decimetertjock men det översta lagret av stöpt is var mjukt och blev under
dagen mjukare och mjukare. Vatten på isen, upp till 4 cm. Lite trixiga
seglingsförhållanden med ganska byig vind och olika mjuk is som emellanåt &quot;högg
tag&quot; i skridskorna ordentligt och både bromsade och orsakade en del balansproblem.
Förutom undertecknad var Mats Johnsson, Johan Nilsson, Hans Gustavsson, Gunnar Åstrand
och Carl Ramel där och riggade segel. Carl premiärseglade sitt egenhändigt sydda segel
med egenkonstruerad rigg- mycket imponerande! Hans likaledes egenkonstruerade
seglarskrillor havererade dock snöpligt vid &quot;torrsegling&quot; kvällen
innan&#133;.Dessutom riggade &quot;hangarounden&quot; Joakim Hindemith undertecknads
DN-jakt som han seglade med ganska varierande hastighet, kan man säga. Tvåvarvsbana
sattes för några Guano Cup seglingar där Katrin Åstrand och hunden Signe fungerade som
funktionärer. Hans och Johan avstod att tävla efter vurpor som gjort dem båda dyblöta-
och kalla! </font></p>
<b>

<p><font face="Century Gothic">Race 1:</b> Start med Mats som hare, Gunnar direkt i
ledning med bra fart på kryssen som han drygade ut med listiga slag på vindskiftena.
Avstånden ökades ut under de två varven och Gunnar var hela två slörar före i mål.
Mats tvåa, Jörgen trea och Carl fyra.</font></p>
<b>

<p><font face="Century Gothic">Race 2:</b> Jörgen hare, skiftande positioner under
första kryssen varefter Gunnar drog ifrån igen. Gunnar 1:a, Jörgen 2:a, Mats 3:a. </font></p>

<p><font face="Century Gothic">Vinden avtog under sista heatet och isen mjuknade mer och
mer varför vi sedan bröt för dagen och plockade in flaggorna. Sedan blev det fika med
sammanfattande diskussioner, där alla utom Gunnar var överens om att
seglingsförhållandena var utomordentligt orättvisa och inget som en riktig
skrilleseglare kan uppskatta. Dessutom fastslogs det regelvidriga i att delta i Guano Cup
race utan någon som helst segelmärkning (Gunnar hade inte ens märkt att han saknade
märkning), vilket enligt alla statuter skall leda till diskvalifikation. Efter att ha
mekat ner riggar och DN-jakt åkte vi hem för att hänga upp det mesta av det medhavda
på tork!</font></p>
<i>

<p><font face="Century Gothic">Under den efterföljande veckan stabiliserades ett trist
väderläge: ett kraftigt högtryck över Centraleuropa pumpade in mild, fuktig luft över
Skandinavien. Temperaturerna låg kring 2-4ºC på dagarna och runt nollgradersstrecket
på många ställen under nätterna. Vädret var grått, dimmigt och vindfattigt.
Långfärdsåkarna utlyste tur på Immeln i brist på Centralskånska israpporter.
Undertecknad åkte ut till Krankesjön på vinst och förlust under lördagseftermiddagen
för att kolla isen.</font></i><b></p>

<p><font face="Century Gothic">Lördagen den 12/1:</b> Dimma, +2ºC och V ca. 2-3 m/s på
Krankesjön. Isen överraskande bra, drygt decimetertjock, svart kärnis utan nämnvärda
mängder vatten och hård, slät åkyta. Riggade och seglade ett par timmar med hyfsad
fart innan vinden mojnade. Åkte ett varv runt sjön tillsammans med sent anländande
Johan Nilsson som avslutning.</font></p>
<i>

<p><font face="Century Gothic">Samma prognos för Söndagen med utlovad vind på 3-5 m/s,
rapporterade på isobservationssvararen och utlyste seglingar på seglarsvararen. Hann
tyvärr inte kolla Vomb- och Ringsjöarna, som mycket väl kan ha haft fina åkytor.
Ringde och tipsade lite seglare, men ex. Daniel och Erik var fast i ett
vinds-isoleringsprojekt och min käre kusin skyllde på att hustrun förbjudit honom
(d.v.s. han var rädd för att få stryk i nästa Guanokappsegling).</font></i><b></p>

<p><font face="Century Gothic">Söndagen den 13/1:</b> Dimma, +2ºC och <i>mycket</i>
trixig vind på Krankesjön. Allt från stadig 4 m/s i pustar om 5 minuter till
vindstilla, vindriktning varierande 30-40º. Således intressant uppgift att sätta bana,
och lika knepigt att segla runt den! <i>Ännu större</i> Guanomängder, som nu låg
deponerat i högar. Man undrar hur det står till med matsmältningen hos den skånska
gåsbefolkningen. Annars var isen lika fin som dagen innan, kanske lite mer vatten på
ytan. Min isborr är 15 cm lång, den gick inte igenom isen. Johan N och jag där med
segel, ett knappt tiotal medlemmar till utnyttjade den fina isen. Seglade sammanlagt 6
varv- nyttigt i den knepiga vinden. Avslutade med skrilletur ett par varv runt sjön när
vinden lagt sig.</font></p>
<i>

<p><font face="Century Gothic">Det mäktiga högtrycket över Centraleuropa började nu
långsamt dra sig åt sydost. Det lämnade ett alldeles för stort utrymme för mild
atlantluft, så efterföljande vecka fortsatte milt och fuktigt väder med en trist
lågtrycksparad. Enstaka nätter låg temperaturen strax under noll vilket kan ha minskat
isavsmältningen.</font></i><b></p>

<p><font face="Century Gothic">Torsdagen den 17/1:</b> Kvällsrekognoscering på
Krankesjön. Dimma, SV 2-3 m/s, +3ºC. Drygt decimetertjock is med hård, jämn yta och
någon centimeter vatten. Skrilletur längs norra och västra stranden.</font></p>
<i>

<p><font face="Century Gothic">En lyckad utskjutning från jobbet redan vid 14-tiden
möjliggjorde en rekognosceringstur till Västra Ringsjön fredag eftermiddag!</font></i><b></p>

<p><font face="Century Gothic">Fredagen den 18/1: </b>+3ºC, SV 3-5 m/s, dimma/dis som
emellanåt lyfte och avslöjade de avlägsna stränderna, tunnare molntäcke som
emellanåt visade lite blå himmel och senare afton rodnad. Isen drygt decimetertjock,
jämn hård åkyta med någon centimeter vatten. Delvis öppen nord-syd gående råk som
var lätt att urskilja på den jämna, vatten täckta isen, som inte hade några större
slukhål. Trevlig segling under ett par timmar i den måttligt byiga vinden. Testade
&quot;tandemsegling&quot; med Malin som långfärdsskrinnande, fastklamrad fripassagerare.
Bra fart och hisnande skojjigt, men fodrar stadiga fötter och stark rygg!</font></p>
<i>

<p><font face="Century Gothic">Prognosen lovade snöblandat regn och sydlig vind, vi
utlyste seglingar på Västra Ringsjön på Lördagen. Undertecknad hade
jourtjänstgöring och blev lite försenad&#133;</font></i><b></p>

<p><font face="Century Gothic">Lördagen den 19/1: </b>+4ºC, dis/dimma och SSV 4-6 m/s
med byar upp till 7-8 m/s på Västra Ringsjön. Vindvrid med ojämna mellanrum ner på
Syd. Isen fortfarande drygt decimetertjock med hård, jämn guanofri åkyta med någon
centimeter vatten på. Regn som kom och gick och fram på dagen blev mer ihållande
snöblandat. Inga semesterförhållanden för sillmjölkar precis, men ett antal peppade
seglare mötte upp utan att bry sig om det sura vädret; Daniel med brorsan Erik, Mats
Johnsson med sonen Johan och kusin Gunnar, som nu insett att det inte går an att gömma
sig i stugvärmen som en annan räddhare. Rätta takter, pågar!! När jag seglade ut på
sjön var tvåvarvsbanan satt (efter att ha ändrats tre gånger på grund av vindvrid)
och första Guano cup-racet var redan igång!</font></p>
<b>

<p><font face="Century Gothic">Race 1:</b> Skiftande platser på första varvet, men
Daniel i genomgående ledning. Efter andra kryssen ledde Daniel med 100 meter, men Erik
fick riktig rökarfart med sig ut på sista slörarna och klämde sig före med någon
meter in i mål! Mats och Gunnar hade ett intressant uppgör en bit efter där Gunnar drog
längsta strået.</font></p>
<b>

<p><font face="Century Gothic">Race 2:</b> Det snöblandade regnet ökade och ett
slasklager började lägga sig på isen. Gunnar hare, Daniel omgående upp i ledning men
övriga fältet i mycket skiftande positioner under första kryssen. Erik och jag hade
bättre fart på slörarna men Mats och Gunnar tog sig ikapp igen på andra kryssen, som
var lika skiftande och spännande som första. Vid varje slag var det en ny gubbe uppe på
andra plats. Efter andra kryss låg Mats tvåa, Erik trea, Gunnar och jag sist. Vinden
hade vridit, så första slör var mycket brant. Jag fick bra fart med ut på slören och
drog förbi Gunnar och var ikapp Erik, samtidigt som Mats ramlade i gippen. Jag hade
hållit mig i lovart om de andra och hade därför bättre drag i seglet, men visste inte
om den delvis öppna råk upp i lovart om första slörbenet, som var svår att se i
snöslasket med snö och regndroppar på skidglasögonen. Farten var alldeles för hög
för att hinna stanna eller svänga, jag hann bara lyfta seglet innan skrillorna försvann
ner i vattnet. Som tur var fastnade jag varken med ben eller skrillor i råken utan gled
helt odramatiskt vidare på isen på andra sidan medan smältvattnet på isen med 60
km/tim sköljde över mig. Daniel etta, Erik tvåa, Gunnar trea, Mats fyra och jag dyblöt
jumbo.</font></p>

<p><font face="Century Gothic">Mats åkte in med den blöte sonen och Erik aviserade att
han var helt slut i benen. Vi snackade lite taktik medan vi väntade på om sonens
kroppstemperatur skulle medge att Mats kunde återkomma. Vi fyra stack upp mot
slörmärket och testade ett samtidigt slörben ner till lämärket. Gunnar startade
först och jag efter, passerade i lovart men gick alldeles för snävt framför, krokade i
och fick därmed ett smältvattensbad till. Annars var farten ganska jämn mellan oss
alla, så vi hade kollektivt fått till hyfsat bra trim på seglen. Gunnar körde någon
extra trimningsrunda och vurpade klantigt en skrilla genom seglet. Vilket händer även
erfarna seglare, faktiskt.</font></p>
<b>

<p><font face="Century Gothic">Race 3:</b> Gunnar hare, Daniel åter direkt i ledning.
Tyngre segling med mer åkmotstånd i slasket. Vid första kryssmärket gav Erik upp med
begynnande mjölksyrecoma och Gunnar ramlade och bröt akterlattan. Daniel etta, jag
tvåa.</font></p>

<p><font face="Century Gothic">Roliga seglingar och kul med en inspirerad Daniel i gammalt
gott slag, även om motståndet kanske inte var det allra vassaste. Men nog såg både
hans starter, slag och vägval till märket ut att vara av toppklass. Jag och Daniel
samlade in rundningsmärkena. Vid inseglingen kunde vi konstatera att jag går otroligt
lågt i vind för babords halsar jämfört med Daniel, så det kanske inte var så
konstigt att det i alla fall för min del blev mycket skiftande positioner under
kryssarna. I avsaknad av klubb bastu med fullständiga utskänkningsrättigheter fick vi
även rigga ner i regnet och det blev lite blött även för fika, faktiskt. Men alla var
mycket nöjda med himla skojjig och jämn segling som verkligen gav mersmak!</font></p>
<i>

<p><font face="Century Gothic">Några medlemmar som hade Söndagen fri rapporterade bra,
upptorkad is på Krankesjön, men vinden var kanske i friskaste laget för segling. Alla
vi som hade förhinder (själv jobbade jag faktiskt&#133;.) noterade detta med viss
tacksamhet. Väderprognosen talade om friska vindar och fortsatt mildväder hela veckan.
Eftersom det var osäkert om isarna skulle klara hela veckan var jag bara tvungen att
segla igen på Måndagen.</font></i><b></p>

<p><font face="Century Gothic">Måndagen den 21/1:</b> +6º C, disigt med lågt, tunt
molntäcke och enstaka skurar med duggregn över Västra Ringsjön. VSV 10-12 m/s, isen
fortfarande decimetertjock, hård och jämn med endast ett tunt lager vatten och ändå
ingen särskild tendens till smältvattens rillor. Åkte en rek runda på skrillor,
förutom den delvis öppna råken tvärs över sjön som gick att passera invid
sydstranden utomordentlig is över hela sjön. Riggade DN-jakten med min lilla ca 2 m²
stora &quot;stormlasen&quot;, ett omsytt gammalt surfsegel. Fullt tryck med denna lilla
näsduk, flera lyft på två medar och hiskelig fart. Seglade bort till västra änden av
sjön, som var råkfri och måttligt knagglig, men som jag sett vid tidigare flygspaning
(se 3/1) var isen i viken vid hingststuteriet särskilt jämn och fin. Inte ett klapper
från medarna, bara ett stilla väsande från vattenpölarna på isen när de skars upp av
medarna. Två havsörnar som satt och tog en middagslur ute på sjön blev skrämda halvt
från vettet när jag visslade förbi på ett par meters avstånd- själv blev jag lika
häpen när de vecklade ut sina imponerande spann och ovigt lyfte upp mot vinden eftersom
jag på håll trodde det rörde sig om två feta (men lite märkligt kutryggiga?) gäss
som satt och förorenade den annars så härligt guanofria isen. Ringde upp kusin Gunnar
under en rykande slör. Han brukar nämligen uppskatta att få tala med en klapprande
lämed en stund (ett s.k. med-delande&#133;) <i>&quot;-När jobbar du egentligen</i>?&quot;
undrade han och jag fick tjuta för att överrösta fartvinden;<i> </i>&quot;-Nån annan
gång!&quot;</font></p>

<p><font face="Century Gothic">Framåt tvåtiden mojnade vinden markant, och jag seglade
in till en fikapaus. Då dök Malin upp som slitit sig från eftermiddagsgöromålen.
Riggade utlånings-skrilleseglet som detta kvinnliga vindsurfing geni retfullt enkelt
bemästrade trots totalslöa skrillor. Det blåste kanske 3-4 m/s och jag riggade det
stora DN-seglet- och fick nästan ännu bättre tryck i grejjorna. Nu var vi två som
seglade rundor på sjön under stoj och glam. Mycket bekvämt att instruera skrillesegling
liggande i en löst hemskotad DN-jakt, fast ibland kändes det som Malin kanske inte
uppskattade att jag försökte hjälpa till med uppmuntrande tillrop som &quot;-Sådär
sopigt skall du väl ändå inte segla- skota hem så du får lite fart!&quot;
&quot;-Jamen du kan väl försöka stå på bara en skridsko <i>trots</i> att de kanar i
sidled hela tiden?&quot; osv.</font></p>

<p><font face="Century Gothic">Malin blev lite trött i benen efter ett tag, så hon fick
lägga sig och vila en stund i jakten. Jag sprang igång som vanligt och inte gick det så
mycket långsammare när vi var två ombord! Efter några rundor tog Malin en ny dust med
skrilleseglet, samtidigt som det började skymma och månen tecknade en skimrande gata i
isen genom de tunna molnstrimmorna. När vi seglade in drog jag ett varv runt yttre
vassruggen utanför &quot;Gamla Boo&quot; i bra fart. De stenar som ligger där hade
eroderat igenom isen men var svåra att se i skymningen. PANG- sa det i vänster meden-
så skaffade man sig lite jobb med medslipning&#133;..</font></p>

<p><font face="Century Gothic">Riggade ner i kvällsmörker, medan jag skänkte en tacksam
tanke till Johan Nilsson för föllsepresenten pannlampan!</font></p>
<i>

<p><font face="Century Gothic">Fortsatt mycket milt väder med lågtryck på lågtryck,
talrika regnskurar och temperaturer kring + 6-7ºC under tisdagen och onsdagen
kombinerades med friska vindar över 10 m/s. Stack ut på rek runda på Torsdagen fylld av
farhågor&#133;.</font></i><b></p>

<p><font face="Century Gothic">Torsdagen den 24/1: </b>+7ºC, SV 5-6 m/s, regnskurar.
Västra Ringsjön hade gått upp, åkte en kort runda på kvarvarande is längs södra
stranden. Hård yta men tjockleken varierade mellan 10 ner till 5 cm och kvaliteten
imponerade inte, på flera ställen gick piken igenom på ett enda löst slag. Avbröt och
höll på att plurra vid ilandhoppandet från den landlösa isen- stenen jag steg iland
på var lös! Kollade även Östra Ringsjön och Krankesjön, som båda också hade gått
upp. Trist att inte lite mer kalluft hann komma ner och bygga på isarna som ju faktiskt
ändå klarade att stå emot nästan 3 veckors blidväder. Totalt varade denna isläggning
lite mer än 4 veckor, och det är ju faktiskt inte så illa!</font></p>
<i>

<p><font face="Century Gothic">Konfererade med veckans israpportör Lars Carlstedt medan
regnet piskade rutan utanför. Rapporter från kollegorna i Olofströmstrakten och från
rekning av Tydingen var också dystra med mycket landlöshet, mjuk yta och tveksam
tjocklek. Meterologerna hade lovat kyla till Fredagen men detta lät nu mera tveksamt. Men
Pia Henke som gick ut med telefonen i hand högg sig ner ca. en decimeter i Möckelns is
utan att komma igenom, så det blev raskt beslut om rekognosceringstur dit! Allvarligt
skrilleseglingsbitna Malin hängde med.</font></i><b></p>

<p><font face="Century Gothic">Fredagen den 25/1:</b> -2ºC, sol och NV 10-12 m/s på
Möckeln. Isen mestadels decimetern tjock med en del tunnare partier, ner mot 7 cm. Ytan
hård och småknottrig som tillfryst snöblandat regn. Enstaka öppna partier vid råkar
och småsprickor. Prognosen talade för vindmojning, så vi började med en rejäl
skrilletur. Åkte från Torstens trädgård på Möckelsnäs, som rundades utan nämnvärt
hinder av den annars obligatoriska råken vid näsets spets. I den hårda och byiga vinden
korsade vi över till västra stranden, där isen var fin och åkningen komfortabel i lä
av skogen. Fika i solgasset på en brygga, fortsatte sedan en bit norr om Sikareveln innan
vi vände och hade en härlig medvindstur tillbaka. Riggade låneskrillesegel och isjakten
med stormlasen. Malin hade det slitigt i den mycket byiga vinden som vred 90º med ojämna
mellanrum och inte visade några som helst tecken på att vilja mojna. Jag stack ut på
&quot;storsjöflaket&quot; med jakten för att få lite fri vind, men tvingades för att
komma fri Möckelsnäs ganska långt ut på sjön, där en råk med ett par meters öppet
vatten lurade. Mycket bra fart och drag där, men också mycket svårt att hålla reda på
var man befann sig i förhållande till råken, så jag begränsade mig till några, lätt
nervösa, repor innan jag seglade in igen.</font></p>

<p><font face="Century Gothic">Pia Henke bjöd på kaffefika när vi riggat ner. Väl
utkomna från denna trevliga övning lyste en nästan full måne från en stjärnklar
himmel så det blev tydliga skuggor och sjön låg bedövande vacker i den stilla- nu
även vindstilla- kvällen. Vi var bara tvungna att sticka ut på en skrillerunda till! </font></p>
<i>

<p><font face="Century Gothic">Kusin Gunnar hade via en jobbkontakt i Kalmar fått reda
på att en av de flitiga isjaktseglarna i seglarklubben Kaparen hade en jättefin isjakt
till salu. Efter den här dagen var jag på riktigt shoppinghumör och vi körde därför
till Kalmar där Jan Cederblad välvilligt lade sin fredagskväll på att visa sin
högklassiga hembyggda isjakt- som han omgående blev befriad ifrån! Beredskapsläge för
skrilleåkning/issegling intogs med övernattning i Karlskrona, även om prognoserna
talade om otrevligheter som plusgrader och snöfall, vilket visade sig stämma. Jan hade
hört rykten om bra is på sjön Läen vid Lessebo, så vi styrde kosan dit på Lördagen
trots vädret.</font></i><b></p>

<p><font face="Century Gothic">Lördagen den 26/1:</b> Ymnigt snöfall och någon
minusgrad som vid lunch abrupt avlöstes av ett par plusgrader varvid nederbörden gradvis
övergick i regn. Drygt decimetertjock is med delvis öppna partier på sjön Läen, men
också knappt decimetertjockt lager med snö, som snabbt blev mycket kram och tung. I
sagda snölager lyckades jag tappa bort nyckeln till takboxen, som dock återfanns.
Expeditionsstyrkan vägrade ge upp planerna på skrilleåkning och vi lyckades även staka
oss tur och retur någon kilometer. Ett skrillesegel riggades lagom till den sista
vindpusten för dagen dog ut- tyvärr! Den medhavda massäcken drog då istället till sig
intresset&#133;..</font></p>
<i>

<p><font face="Century Gothic">Resterande del av dagen och stor del av natten och morgonen
regnade det. Enligt Pia hade snön regnat bort på Möckeln. Efter en ny övernattning i
Karlskrona åkte vi till Möckeln igen.</font></i><b></p>

<p><font face="Century Gothic">Söndagen den 27/1:</b> +3ºC, uppklarnande och NV 4-7 m/s
på Möckeln. Isen jämn och hård men med vatten i 1-4 cm tjockt lager. Tjockleken
varierade mellan 10 cm ner till 6-7 cm (ett pikslag genom isen, med tillhörande spröda
knakningar&#133;) på sina ställen, så man hade inte odelat förtroende för hela sjön,
särskilt som en del öppna råkar ökat i storlek. Avstod därför under viss mental
ansträngning från att rigga och testa nya isjakten, men ett mindre område rekades noga
innan låneskrilleseglet riggades för lite &quot;skrillesegel-workshop&quot;. Malin hade
lättare att kontrollera seglet nu även om skrillorna blivit slöa igen. Lotta och Pablo
fick också testa och fick snabbt kläm på hur det går till. Torsten Henke kom ut med
skrillorna på för en &quot;skrillejoggartur&quot;. Nerriggning skedde i mörker som
vanligt, under viss tillfredsställelse av att i alla fall utnyttjat befintlig is (på
rimligt avstånd) maximalt! </font></p>
<i>

<p><font face="Century Gothic">Den myckna nederbörden hade gett ordentliga
översvämningar i Skåne, där Kävlingeån blivit en flod, Ringsjöarna ett hav, etc.
Värst utvecklades läget sig vid Finjasjön och längs Helgeå, där fördämningsvallar
fick byggas i Kristianstad. Mildvädret fortsatte med temperaturer mellan +5-10° C och
plusgraderna sträckte sig upp i Norrland. Men Torsdagen den 14/2 hittades åkbar is i
Ekolnsundsviken vid Enköping, och SM utlystes till efterföljande helg. Daniel, Erik och
jag åkte upp, Leif Wessel och Gunnar Åstrand lämnade återbud efter det korta varslet.
Jag hade jour fredag natt, men efter diverse förhandlingar med förstående(?) kollegor
kunde vi resa tidigt lördag morgon. Väcktes av Daniel kl 04 efter att ha missat
väckarklockan under en natt sönderhackad av diverse telefon samtal. Mötte bröderna
Nerhagen i Örkelljunga kl. 05.00 och efter en stundtals laglig bilfärd anlände vi till
depån kl. 10.15.</font></i><b></p>

<p><font face="Century Gothic">Lördagen den 16/2:</b> SM i skridskosegling!!! Sol, +4°
C, V 5-12 m/s på Ekolnsundsviken, som var täckt med ca. 15 cm tjock is med hård yta som
mjuknade mer och mer frampå dagen och högg mer och mer i skridskorna. Vi riggade snabbt
och seglade från depån/parkeringsplatsen (som låg vid lovarts stranden) de cirka 2 km
ner till startområdet. Runt 25 deltagare ställde upp i den byiga vinden som ökade mer
och mer i både styrka och byighet.</font></p>
<b>

<p><font face="Century Gothic">Race 1:</b> Start med Lars Frommelt Ö 2 från Örebro som
hare. Jag blev i starten omseglad i lovart av tre snabbare seglare på nära håll och
vurpade i det jättehål i vinden som de drog upp, varvid bakpinnen knäcktes. Man skall
ju inte skylla ifrån sig, men reflexerna var väl kanske inte de allra vassaste efter
nattens övningar&#133;.Mycket mödosam insegling/åkning med ett fladdrande segel de två
kilometrarna till depån i den kraftiga byiga motvinden, där jag bytte pinne och kunde
konstatera att akterbeslaget gått sönder.</font></p>

<p><font face="Century Gothic">Förutom tätklungan där omöjlige Alexander Sahlin
faktiskt fick kämpa i början för att hålla undan för Micke Brandt från Uppsala,
skiftade positionerna mycket under kryssarna eftersom höjdtagningen påverkades mycket av
hur seglarna lyckades &quot;ta&quot; vindbyarna. Erik seglade in som 11 och Daniel som 14.
Under lunchpausen ökade vinden mer och mer. Nu var det snarare över än under 10 m/s i
medelvind&#133;.</font></p>
<b>

<p><font face="Century Gothic">Race 2:</b> Start med Erik Femkamp, UKF som hare. Trångt i
starten och svårt med kontrollen för alla i de kraftiga vindbyarna som hade ett anslag
likt en tung slägga. Det blev för mycket även för min kraftigaste akterpinne, som
strax innan första kryssmärket med en ljudlig smäll skjuvades av på grund av mitt
söndriga akterbeslag &#150; mitt under segling! Ny, ännu mödosammare inåkning med
smattrande, lealöst segel i den ännu kraftigare vinden&#133;.. </font></p>

<p><font face="Century Gothic">Alexander hade förstås inga problem och vann medan Micke
Brandt bröt eftersom han tyckte förhållandena var lite för farliga. På slörarna blev
farten hög och de häftiga vindbyarna i kombination med den ställvis mjuka isen som
högg fast skridskorna gjorde seglingen besvärlig. Daniel hade trimmat om sitt segel och
hittat kanonläget. Han gick som ett snälltåg på kryssarna och avslutade genom att med
full satsning vräka förbi en &quot;safe-ande&quot; Lasse Frommelt (som inte vågade
enbenssegla) på sista slören för en stark sjätteplats. Erik följde upp med en 13.e
plats. 14 stycken gick i mål, så jag var inte ensam om att tvingas bryta. Stafetten fick
ställas in på grund av den då kulingstarka vinden och den alltmer mjuknande isen. De
tappra funktionärerna som utgjordes av Claes Nerhagen och Alexanders hustru Yvonne
(&quot;assisterad&quot; av dottern Britta, drygt ett år, i pulka) hade styvt jobb att ta
sig hem på grund av vinden och isen, som nu snarare medgav promenad än åkning.</font></p>
<i>

<p><font face="Century Gothic">Den traditionsenliga banketten avhölls på kultiga
kitchstället &quot;Scandic&quot; i Uppsala. Mycket motorhotell för pengarna! Efter den
av förbundet välvilligt subventionerade rustika måltiden vidtog prisutdelning under
traditionsenliga former. Inte ett enda pris utdelades utan minst en tillhörande
försmädlig kommentar av Micke Brandt till allmän förlustelse. Sedan hölls ett
rådslag där det beslutades att försöka köra ett par Sverige Cup seglingar på
Ekolnsundsviken under Söndagen. Vi åkte hem till Daniels och Eriks föräldrar, där vi
fick till en ganska förtroendeingivande reparation av mitt akterbeslag i Claes
välstrukturerade garageverkstad med hjälp av ett överblivet dammsugarrör. Med viss oro
somnade vi tidigt i det Nerhagska hemmet, där vinden tjöt olycksbådande under
natten&#133;.</font></i><b></p>

<p><font face="Century Gothic">Söndagen den 17/2:</b> Sverige Cup seglingar på
Ekolnsundsviken! Strålande sol, +4-5° C och VNV 5-6 m/s som långsamt mojnade av under
dagen och var betydligt mindre byig. Den mjuka stöpta ytan hade smält bort och en fin,
hård is på en dryg decimeter hade kommit fram. Men halva tävlingsområdet hade gått
upp under nattens kuling, det gick öppet strax söder om banan! Som tur var låg en
ovanligt välplacerad holme ivägen, vilket förmodligen räddat vårt banområde från
att brytas upp. Först testseglade vi Örebroklubbens Skimbatsegel (&quot;-Jaha, det var
väl inte så svårt?&quot; tyckte Daniel), sedan seglade vi (ca 14 deltagare) ut till
banan.</font></p>
<b>

<p><font face="Century Gothic">Race 1:</b> Start med Lasse Frommelt som hare. Bra
spridning på fältet, ganska jämn vind och bra fart på slörarna. Alexander måste ha
haft det ensamt därframme, men vi andra hade himla kul med skiftande positioner på
kryssarna. Emellanåt kunde man ta helt sjuk höjd, nästan rakt mot vinden (kan det ha
berott på vindvrid kanske?) och på så vis trängde jag mig före Erik efter första
kryss. Erik gjorde sedan en andra fantom kryss, gick bäst av oss och kom in som 10:a,
sedan Daniel och sedan jag, som inte lyckades bryta Daniels reservbakpinne trots vurpa på
andra kryssen.</font></p>

<p><font face="Century Gothic">Efter en mindre polsk riksdag beslutade vi att köra nästa
race direkt (även om Alexander var fikasugen, stackaren!) eftersom vinden mojnade mer och
mer.</font></p>
<b>

<p><font face="Century Gothic">Race 2:</b> Start med Micke Flodström, UKF som hare.
Betydligt mindre vind, kanske 2-3 m/s och hela fältet gled värdigt iväg för styrbords
halsar. Enstaka vindbyar slog ner och dom gällde det att få tag på! Rätt vad det var
fick någon del av fältet farlig fart, som de skickliga seglarna sedan kunde
vidmakthålla även i mindre vind. Erik gick bäst och blev 9:a, Daniel 11:a (&quot;-Och
jag som alltid varit lättvindsräka!&quot;) och jag lyckades inte heller denna gången
bryta itu någonting utan kom in som 12:a, med Argulander junior och veteranen Erik Dobert
som eftertrupp.</font></p>

<p><font face="Century Gothic">Nu kunde ingenting stoppa den fikasugna
skridskoseglingseliten, som seglade in till depån. </font></p>

<p align="center"><img src="../images/sm4.jpg" width="378" height="283" alt="sm4.bmp (3686454 bytes)"></p>

<p><font face="Century Gothic">Vi fotodokumenterade oss och packade motvilligt ihop för
att få lite mer tid för hemfärden. Man kunde tyvärr inte få till någon SM-stafett
eftersom reglerna säger att minst tre fyramanna lag från minst två klubbar måste
deltaga för att SM-status skall gälla, och bara SSSK och UKF hade lag. Himla synd att vi
inte hade med en seglare till- då hade SIK alltså tagit SM medalj i stafett! </font></p>

<p><font face="Century Gothic">Nu började det dyka upp en till två decimeter breda
sprickor i isen här och var, och en av dem fångade Sture Nyholms högerben upp till
ljumsken. Men han klafsade bara upp, gick vidare som inget hänt och berättade sedan om
när han och Alexander utvecklat en metod att korsa nybrutna rännor med hjälp av
sammanlänkade skrillesegel! Efter nedpackning tog vi farväl (&quot;-Alltid lika trevligt
att få spö av dig, Alexander!&quot;) och anträdde hemfärden, där vi efter fika hos
undertecknads faderskap i samråd knattrade ner ovanstående reseberättelse på laptopen,
som följaktligen är nästan outhärdligt sann och som vanligt helt korrekt och objektivt
återgiven! </font></p>

<p align="center"><img src="../images/sm3.jpg" width="421" height="316" alt="sm3.bmp (3686454 bytes)"></p>

<p align="center"><font face="Century Gothic">Skrivet Jörgen Åstrand /SIK</font></p>

<p align="center"><a href="TURER.HTM"><img src="images/Blupilleft23D.gif" alt="Blupilleft23D.gif (4823 bytes)" WIDTH="60" HEIGHT="40"></a></p>
</body>
</html>
