<html>

<head>
<title>Turer 98-99</title>
<meta name="GENERATOR" content="Microsoft FrontPage 3.0">


<meta name="Microsoft Theme" content="none, default"><meta name="Microsoft Border" content="none"></head>

<body bgcolor="#000000" text="#C0C0C0" link="#000000" vlink="#C0C0C0" alink="#C0C0C0">

<p align="center"><font face="Century Gothic"><big><big><u><strong>Skånes Isseglarklubb,
Turer säsongen 98/99</strong></u></big></big></font></p>

<p><font face="Century Gothic">Ingen vinter är den andra lik. Premiärturen denna säsong
ägde rum redan tredje veckan i november, vilket är rekordtidigt för Skåne. Men vintern
blev sedan ganska speciell med kalla perioder omväxlande med milda, vilket fick isarna
att lägga sig och gå upp flera gånger. Trots detta ojämna isläge har vi lyckats åka
skridsko under 25 dagar med 36 organiserade turer - den sista så sent som den 21 mars,
vårdagjämningen. </font></p>

<p><font face="Century Gothic"><strong>November</strong></font></p>

<p><font face="Century Gothic">Omkring den 15 nov. hade temperaturen sjunkit till
noll-strecket och det var sedan minusgrader i nära två veckor. Redan den 21:a kunde
premiärturen genomföras på Krankesjöns ganska tunna is, vilket är den tidigast
genomförda, organiserade turen i föreningens historia.</font></p>

<p><font face="Century Gothic">De sista dagarna i månaden blev dock mildare, och isarna
började försvagas.</font></p>

<p><font face="Century Gothic">Lördagen den 21 november. Premiärtur på Krankesjön med
25 åksugna medlemmar, som i två grupper åkte 3-4 varv runt sjön på hård, blank men
bitvis ganska tunn is.</font></p>

<p><font face="Century Gothic">Söndagen den 22 november. Ny tur på Krankesjöns fina is
med 23 deltagare. Vissa problem med åkdisciplinen - gruppen var &quot; som kalvar på
grönbete&quot; enligt ledaren.</font></p>

<p><font face="Century Gothic">Lördagen den 28 november. Tur på sjösystemet vid
Perstorp med 13 åkare. Man åkte på Store Damm, Fåglasjön och Håkantorps mölledamm
på hård, slät is med ett tunt snötäcke, som inte hindrade åkningen. Det disiga
vädret förhöjde vildmarksstämningen på de trolska sjöarna, som hör till de
trevligare att åka på i vårt område.</font></p>

<p><font face="Century Gothic">Söndagen den 29 november. Ny tur på Krankesjön, som i
det disiga vädret lockade endast 8 åkare. Även några familjeåkare tränade åkteknik
under vår ordförandes ledning. Isen hade nu börjat försvagas och det fanns flera
partier med tunn is.</font></p>

<p><font face="Century Gothic"><strong>December</strong></font></p>

<p><font face="Century Gothic">De två första decemberveckorna var kalla och nya sjöar
frös till, men det kom också en del snö. Det började bildas is på de grunda vikarna
på Öresund och till lördagen den 12 dec. fanns det åkbar is på Lundåkrabukten.
Veckan därpå blev det mildväder igen, snön på insjöisarna försvann, isarna började
förtunnas och bli landlösa. Ett par nätter med kallt väder i början av julveckan fick
dock isen på V. Ringsjön att stabiliseras, så en mitt-i-veckan tur kunde genomföras
den 23 dec. Sedan blev det milt igen och till jul- och nyårshelgen fanns det åkbar is
bara i norra Skåne och södra Småland. Isarna i södra Skåne försvann. </font></p>

<p><font face="Century Gothic">Lördagen den 5 december. En grupp om 3 starka åkare åkte
på västra sidan av Åsnen över Frankasjön, Horgefjorden upp till Torps Södragård och
tillbaka. En fin men jobbig tur på bra is med upp till 10 cm lätt snö.</font></p>

<p><font face="Century Gothic">En annan grupp om 15 åkare åkte Fjällfotasjön och
Yddingen på bra is, som var täckt med upp till 8 cm snö.</font></p>

<p><font face="Century Gothic">Söndagen den 6 december. Två grupper om vardera 5 åkare
körde ett varv runt V.Ringsjön. Det är mycket ovanligt med så tidig isläggning på
denna sjö. Fin is men täckt med 8-10 cm snö, som gjorde åkningen ganska jobbig.</font></p>

<p><font face="Century Gothic">Lördagen den 12 december. Två grupper med 14 resp. 7
deltagare åkte på Lundåkrabukten på omväxlande blank is, skrovlig is och is med mjuk
yta. Man åkte från i höjd med Saxtorps- rondellen först söderut och sedan norrut till
Saxån och den första gruppen åkte ända till hamnbassängen i Landskrona. Den andra
gruppen åkte även på Lödde å från Löddeköpinge ut till havet och åter. På vissa
ställen var strömfåran fortfarande öppen.</font></p>

<p><font face="Century Gothic">Samma dag åkte även SIK-medlemmar med KRIS på
Råbelövssjön och de norra vikarna av Ivösjön.</font></p>

<p><font face="Century Gothic">Söndagen den 13 december. Åtta åkare ställde upp i
uruselt väder med regn för färd på Råbelövssjön. Isen mycket fin men vattentäckt,
på vissa ställen på den västra sidan närmare 20 cm vatten. Efter ett par timmars
åkning gav man upp, helt genomvåta.</font></p>

<p><font face="Century Gothic">Lördagen den 19 december. Utlyst tur på Raslången
lockade 5 åkare, som startade i Raslångens sydända. Man fick dock snart avbryta på
grund av svag is. Förflyttning med bil till Filkesjön, som hade fin, något vattentäckt
is. Sjön kunde befaras på sin södra del, den norra delen hade svag is eller ingen is
alls. Man fortsatte på Nytebodaviken på Immeln, som kunde åkas till mynningen, men det
gick inte att runda udden till nästa vik.</font></p>

<p><font face="Century Gothic">Söndagen den 20 december. Ny tur i samma område som igår
med 6 deltagare. Start på Skärsnäsfjorden på Immelns östra sida. Inbjudande, blank
is, men man fick tyvärr snart vända, då isen visade sig vara alltför osäker. Man
fortsatte på Filkesjöns södra del med spegelblank is, som var så klar att man såg
botten. Vidare till St. Kroksjön, som inte var bärig. Det blev Nytebodaviken igen ,
promenad över landtungan till Västra viken, som åktes i sin hela längd. Avslutade med
en kort åkning på Immelns nordvästra vik. Trots trassliga isar blev det en lyckad dag.</font></p>

<p><font face="Century Gothic">Onsdagen den 23 december. Ett par nätters kyla fick isen
på V. Ringsjön att stabiliseras och en mitt-i-veckan tur utlystes, som lockade 10
åkare. Man startade vid Gamla Boo och åkte medsols. Vid Lillöns udde tvingade en stor
råk gruppen till en landpromenad. Det gick inte heller att passera sundet mot Ö.
Ringsjön, så det blev en ny promenad tillbaka till bilarna. Förflyttning med bil till
badet vid Sätoftasjöns nordände och rundtur på denna del av Ringsjön.</font></p>

<p><font face="Century Gothic">Lördagen den 26 december - Annandag jul. Trots regn och
hård vind ställde 4 åkare upp på utlyst tur till Immeln. Det blev en ganska kort tur
på vikar på östra sidan av sjön på fin is som dock bitvis hade dålig bärighet.</font></p>

<p><font face="Century Gothic">Torsdagen den 31 december-Nyårsafton. Tur på Femlingen,
öster om Älmhult, med 5 åkare på hård, blank is som höll 8-10 cm, men med en del
svaga ställen.</font></p>

<p><font face="Century Gothic"><strong>Januari</strong></font></p>

<p><font face="Century Gothic">Det milda vädret fortsatte och på trettondagen den 6:e
hade t.ex. Lund + 8 grader och även isarna i södra Småland blev oåkbara. Omkring den
10:e blev det kallt igen och ny isläggning påbörjades men sedan kom snö. Från mitten
av månaden milt väder igen ända fram till den 28:e, då det blev rejält kallt och
ännu en isläggning påbörjades på de sydliga sjöarna. I mellersta Skåne och längre
norrut har det varit ännu kallare och där fanns det åkbara isar vid månadsskiftet
januari/februari.</font></p>

<p><font face="Century Gothic">Lördagen den 2 januari. Utlyst tur på Möckeln lockade 14
medlemmar som i två grupper befor denna trevliga sjös många vikar och bukter. Isen
övervägande slät och hård men med många svaga partier, slukhål och råkar. Ett par
lättare plurrningar på grunt vatten vid ilandstigning.</font></p>

<p><font face="Century Gothic">Söndagen den 3 januari. Ny tur på Femlingen med 6
deltagare. Femlingen är också en mycket trevlig skridskosjö med många vikar och öar.
Man åkte på de norra,östra och södra vikarna av sjön. Isen var hård, något fuktig
men med många svaga partier, slukhål och råkar och mestadels landlös. En
halvplurrning. Tät dimma som lättade fram på dagen.</font></p>

<p><font face="Century Gothic">Lördagen den 30 januari. Ny tur på Femlingen som fått is
igen med 5 deltagare på i huvudsak bra is men med en del skrovel på den södra delen.
Ett par olycksfall inträffade: ett kraftigt fall på isen men med lyckligtvis endast
smärre skador och ett fall från en lastbil!! med sträckt arm som resultat.</font></p>

<p><font face="Century Gothic">Samma dag åkte en grupp om 11 åkare på Store Damm,
Svenstorpssjön och Fåglasjön på hård fin kärnis, ca 5-7 cm tjock. Ett försök på
Håkantorps mölledamm fick avbrytas på grund av svag is</font></p>

<p><font face="Century Gothic">Söndagen den 31 januari. Ännu en tur på Femlingen i två
grupper med totalt 14 åkare. Isförhållanden som dagen innan men med en del drivad snö
och kännbar SV vind, som tidvis gjorde åkningen tyngre än igår.</font></p>

<p><font face="Century Gothic">Även denna dag åkte en grupp om 9 åkare på Store Damm,
Fåglasjön och Håkantorps mölledamm. Ett lätt snöfall gjorde isen något tungåkt.
Flera privata turer på samma sjöar.</font></p>

<p><font face="Century Gothic"><strong>Februari</strong></font></p>

<p><font face="Century Gothic">Första veckan i februari var mild och den tunna is som
bildats i vårt närområde de sista dagarna i januari försvann. Men i slutet av veckan
blev det kallt och ny is började bildas. Men innan denna hunnit bli bärig kom ett
kraftigt snöfall, som effektivt isolerade isen från den kraftiga kyla,som följde i
veckan därpå. Därför uteblev istillväxten, och de snötäckta sjöarna blev farliga
att beträda. Även i norra Skåne och Blekinge var det samma förhållanden och en
varning för dessa isar utfärdades. Den starka kylan fick emellertid isen på delar av
Öresund att börja frysa. Så till helgen den 13/14 febr. utlystes turer på
Lundåkrabukten.</font></p>

<p><font face="Century Gothic">Följande vecka blev mild, blåsig och med en del snö.
Isen på sundet försvann, men några av de tidigare snötäckta isarna hade stöpt ner
och var åkbara till veckoslutet 20/21, dock med något mjuk yta. Ett par minusgrader i
mitten av sista februariveckan fick de tidigare mjuka stöpisarna att bli hårda och
åkbara och en mitt-i-veckan tur utlystes till torsdagen den 24. </font></p>

<p><font face="Century Gothic">Sedan blev det milt igen och regn och till sista
veckoslutet i februari bedömde vi att det inte fanns några åkbara isar i Skåne.
Ovanligt nog fanns det inte heller några åkbara isar i övriga Sverige, då alla sjöar
var täckta med snö. Men vår flitige spanare och seglare, Jörgen Åstrand, hittade på
lördagen åkbar is på V. Ringsjön, så ännu en tur utlystes till söndagen den 28.</font></p>

<p><font face="Century Gothic">Söndagen den 7 februari. Utlyst tur för vana åkare på
Åsnen lockade 11 medlemmar. En snabb grupp med 6 åkare började på Frankasjön, sedan
runt Hargefjorden och vidare över hela Julöfjorden och Skatelövsfjorden till Skatelövs
kyrka. Man vände där och åkte i motvind tillbaka till startplatsen. Fem medlemmar åkte
med en grupp från KRIS i lugn takt direkt till Skatelöv och återvände med buss.
Övervägande fin is men en del partier med fastfrusen snö och skrovel.</font></p>

<p><font face="Century Gothic">Lördagen den 13 februari. Tur på Lundåkrabukten med 15
deltagare. Start vid Järavallen, varifrån man åkte söderut till Sjöbobadet och sedan
norrut till Landskrona och tillbaka. Man kunde även åka på Saxån till motorvägen,
där det var öppet under bron. Isen övervägande slät och hård, men det fanns partier
med mjuk is och även svaga partier med en smärre plurrning som följd. Fin dag med sol
och ingen vind.</font></p>

<p><font face="Century Gothic">Denna dag gick också Vikingarännet på Mälarfjärdarna
Ekoln, Lårstaviken, Oxen och Gorran, söder om Uppsala i två rundslingor om totalt 87
km. Drygt 4000 åkare startade varav ett 20-tal från vår klubb. Merparten av våra
åkare körde hela sträckan, några halva eller mer. I lagtävlingen med 54 lag placerade
sig vårt lag &quot;Skåne 1&quot; med Göte Larsson, Bertil Asklund, Jan Rehnö och
Lars-Olof Karlsson på en 16:e plats. Isen var hård och relativt jämn men ett par långa
sträckor i motvind tog på krafterna.</font></p>

<p><font face="Century Gothic">Söndagen den 14 februari. Ännu en tur på
Lundåkrabukten, som denna dimmiga dag lockade 10 åkare. Isen hade mjuknat en del på den
södra delen av bukten , men var fortfarande hård och slät på den norra delen upp mot
Landskrona.</font></p>

<p><font face="Century Gothic">Lördagen den 20 februari. Tur på Vombsjön lockade 16
medlemmar, som i tre grupper åkte runt sjön på bitvis något mjuk stöpis. Bäst var
landkallarna längs sjöns östra och nordvästra stränder, där man kunde slingra sig
fram på ett lite ovanligt men trevligt sätt. Elva åkare fortsatte på V. Ringsjön, som
också hade stöpis, bra på västra sidan men något mjuk på den sydöstra sidan.</font></p>

<p><font face="Century Gothic">Söndagen den 21 februari. I grått och disigt väder
ställde 6 åkare upp på chanstur på V. Ringsjön och Sätoftasjön. Isen var mjukare
än igår och speciellt på Sätoftasjön av typisk våriskaraktär och skridskorna skar
igenom mer än vad som den mest entusiastiska åkare kan kalla njutbart.</font></p>

<p><font face="Century Gothic">Torsdagen den 25 februari. Utlyst mitt-i-veckan tur lockade
tyvärr bara två åkare, som fick en mycket fin dag på övervägande bra isar. Citerar
ur färdrapporten: &quot;SEX sjöar gav SEX mil på SEX timmar. Dagens extrautlysta tur
gav god utdelning. Hårda blanka isar. I vikarna låg ca 2 cm lätt snö. De öppna ytorna
var renblåsta. På gränsen mellan snön och det renblåsta mindre snödrivor. Startsjö
var Sövdesjön. Sen Snogeholmssjön runt. Ellestadssjön nästa. Lite av favoritsjö.
Otillgänglig. Enslig. Skarvrik. Krageholmssjön. Den oberäkneliga. Brukar ofta lura oss.
Idag tog SIK kommandot över den. En stor råk försökte förgäves stoppa framfarten.
På väg hemåt plockades Svaneholmssjön. Snabbt därifrån till Fjällfotasjön, som
inte var lika bra- något mjuk i ytan. Det var då plus 2 grader. Alltså en bra dag. Men
varför hörsammar inte flera vår kallelse? Lyssnar man inte på svararen?&quot; </font></p>

<p><font face="Century Gothic">Söndagen den 28 februari. Fem deltagare startade vid Gamla
Boo vid V.Ringsjön . Det var solsken och 5 plusgrader när man började åka längs den
södra stranden, och lärkorna sjöng i skyn. Isen var hård och fin, men blev efterhand
alltmer uttunnad och strax före vattenverket vid sjöns nordvästra ände beslöt man
vända. Flera råkar passerades och vid den sista övergången var isen tydligt etsad i
ytan. Det gick att sparka hål på den med skridskon och man kunde då tydligt se hur
&quot;mosig&quot; vårisen är. Gruppen utökad med en man fortsatte till den högre
belägna Dagstorpssjön, nordväst om Frostavallen, en mycket trevlig sjö med vikar,
flikar och skogsklädda stränder, som åktes runt på något mjuk snöis med kärnis
under.</font></p>

<p><font face="Century Gothic"><strong>Mars</strong></font></p>

<p><font face="Century Gothic">Mildvädret fortsatte och alla sjöar i vårt närområde
gick upp. I slutet av andra marsveckan blev det emellertid ett par kalla nätter och till
veckoslutet den 13/14 meddelade våra energiska isspanare i norra Skåne att det gick att
åka på en del mindre sjöar i området öster om Immeln, varför ännu en tur utlystes
till söndagen den 14 mars. </font></p>

<p><font face="Century Gothic">Söndagen den 14 mars. Utlyst tur till St. Kroksjön och
Raslången lockade endast 3 medlemmar. Dessa sjöar ligger högt och hade därför kvar en
stabil snöis, som efter ett par kalla nätter blev hård och blank. Tillsammans med nio
åkare från KRIS körde man två varv runt sjön och fortsatte sedan på Raslången, som
kördes i hela sin sträckning från norr till söder. Det blev en mycket fin tur i
säsongens slutskede på trolska sjöar i ett vildmarksbetonat område.</font></p>

<p><font face="Century Gothic">Söndagen den 21 mars. Efter förra söndagens tur och det
fortsatt milda vädret trodde man att säsongen var över, men de utmärkta
väderprognoserna på Internet visade att det skulle bli kallt i detta område natten till
söndagen. Därför stod nio entusiaster, varav tre från SIK, på Stora Kroksjöns
hårda, blanka is kl. åtta på söndag morgon. Efter tre varv runt sjön fortsatte man
på Vielången och Mjölången öch när man klev av isen i solskenet vid halv ett-tiden
var isen fortfarande förvånansvärt hård.</font></p>

<p><font face="Century Gothic">Detta blev sista turen för denna säsong, som får anses
ganska bra för skånska förhållanden, trots en ganska dålig vinter, med is som kommit
och gått flera gånger.</font></p>

<p><font face="Century Gothic">Anders Westman</font></p>

<p align="center"><font face="Century Gothic"><a href="TURER.HTM"><img src="images/Blupilleft23D.gif" alt="Blupilleft23D.gif (4823 bytes)" WIDTH="60" HEIGHT="40"></a></font></p>
</body>
</html>
