Skånes ESS-pengar räcker till 12 nya pågatåg

Skåne har skänkt 800 miljoner kronor till bygget av forskningsanläggningen ESS. De pengarna hadei stället räckt till ett dussin nya pågatåg - eller sex hundralappar till varje skåning.
Region Skåne har ansvaret för Skånes hälso- och sjukvård, kollektivtrafik och regionala utveckling. Regionen har också ansvar för att främja kulturen i Skåne. År 2016 beräknas Region Skåne omsätta 35 miljarder kronor, varav drygt 30 miljarder går till vården.
Här är några exempel på hur mycket 800 miljoner kronor skulle kunna räcka till för Region Skåne:
* Sänka skatten under ett års tid med 30 öre.
* Köpa in 12 av de splitternya Pågatåg som Skånetrafiken behöver.
* Sänka biljettpriserna på Skånetrafiken med 30 procent under ett helt år.
* Gratis inträde till alla föreställningar på Malmö Opera under 15 års tid.
* 800 miljoner kronor är också exakt så mycket pengar som regionens rödgröna styre skulle vilja satsa för att förbättra den skånska sjukvården nästa år. Eftersom skattehöjningen röstades ner kommer reformerna inte att genomföras.